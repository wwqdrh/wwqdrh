# 九月九日忆山东兄弟

独在异乡为异客

每逢佳节倍思亲

遥知兄弟登高处

遍插茱萸少一人

# 洛阳女儿行

洛阳女儿对门居 才可颜容十五余

良人玉勒乘骢马 侍女金盘脍鲤鱼

画阁朱楼尽相望 红桃绿柳垂檐向

罗帷送上七香车 宝扇迎归九华帐

狂夫富贵在青春 意气骄奢剧季伦

自怜碧玉亲教舞 不惜珊瑚持与人

春窗曙灭九微火 九微片片飞花璅

戏罢曾无理曲时 妆成只是熏香坐

城中相识尽繁华 日夜经过赵李家

谁怜越女颜如玉 贫贱江头自浣纱

# 桃源行

渔舟逐水爱山春 两岸桃花夹古津

坐看红树不知远 行尽青溪不见人

山口潜行始隈隩 山开旷望旋平陆

遥看一处攒云树 近入千家散花竹

樵客初传汉姓名 居人未改秦衣服

居人共住武陵源 还从物外起田园

月明松下房栊静 日出云中鸡犬喧

惊闻俗客争来集 竞引还家问都邑

平明阁巷扫花开 薄暮渔樵乘水入

初因避地去人间 及至成仙遂不还

峡里谁知有人事 世中遥望空云山

不疑灵境难闻见 尘心未尽思乡县

出洞无论隔山水 辞家终拟长游衍

自谓经过旧不迷 安知峰壑今来变

当时只记入山深 青溪几度到云林

春来遍是桃花水 不辨仙源何处寻

# 息夫人

莫以今时宠

能忘旧日恩

看花满眼泪

不共楚王言

# 从岐王过杨氏别业应教

扬子谈经所 怀王载酒过

兴阑啼鸟换 坐久落花多

径转回银烛 林开散玉珂

严城时未启 前路拥笙歌
